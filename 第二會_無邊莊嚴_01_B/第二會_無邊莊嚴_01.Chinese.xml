<?xml version='1.0' encoding='utf-8'?>
<text>
  <p id="1">
    <s id="1:1">第二無邊莊嚴會_無上陀羅尼品第一之一</s>
    <s id="1:2">如是我聞：一時佛住王舍城迦蘭陀竹林，與大比丘眾及無量無數菩薩摩訶薩俱。</s>
  </p>
  <p id="2">
    <s id="2:1">此諸菩薩皆是一生補處，從異佛剎而來集會。</s>
  </p>
  <p id="3">
    <s id="3:1">爾時世尊，大眾圍遶供養恭敬而為說法。</s>
  </p>
  <p id="4">
    <s id="4:1">時彼眾中有一菩薩，名無邊莊嚴，從座而起偏袒右肩，右膝著地向佛合掌，而白佛言：「世尊！我有少疑今欲諮問，唯願如來哀愍聽許。」</s>
  </p>
  <p id="5">
    <s id="5:1">爾時佛告無邊莊嚴菩薩摩訶薩言：「善男子！如來、應、正等覺恣汝所問，當隨汝疑而為解說，令汝歡喜。</s>
  </p>
  <p id="6">
    <s id="6:1">時無邊莊嚴菩薩摩訶薩白佛言：「世尊！我為趣求無邊智慧被精進甲。</s>
  </p>
  <p id="7">
    <s id="7:1">諸菩薩等求大方便善巧地者、趣無邊義智善巧者、決定大智初發起者、於菩提道已安住者，世尊！我為如是諸菩薩故請問如來，亦為利樂有情之類，心無等喻思惟諸法清淨智義甚深大智方便，簡擇得無量義善巧決定，為欲趣求大師子座、昇一切智師子之座，正初發起勇猛勤修獲不退轉，言詞善巧積集精進被甲冑者，為如是等諸菩薩故請問如來。</s>
  </p>
  <p id="8">
    <s id="8:1">世尊！若有菩薩，於諸有情願欲超昇到於彼岸，復有志求無礙無畏，住無畏中方便隨機演諸法義，善巧分別不增不減，又於諸法本性自性如實宣揚。</s>
  </p>
  <p id="9">
    <s id="9:1">世尊！復有趣入無等喻心、最勝之心及無上心，得自在故，為如是等請問如來。</s>
  </p>
  <p id="10">
    <s id="10:1">世尊！若諸有情求自然智及無師智，破無明殼超於天人，最為殊勝希有，利樂一切世間，當欲趣求大智無畏除自然智，欲示無邊知見善巧，將說無量決定之法，欲以光照世間天人。</s>
  </p>
  <p id="11">
    <s id="11:1">復有為諸眾生樂欲，開示無上無礙大智方便，欲行究竟清淨智見，求一切智善巧地者，我今為彼諸菩薩故欲問如來。</s>
  </p>
  <p id="12">
    <s id="12:1">世尊！若諸菩薩住是地已，速能圓滿成如來地，及能證得不可思議方便善巧波羅蜜多，以少功用成熟眾生。</s>
  </p>
  <p id="13">
    <s id="13:1">現前能得如是智慧，令諸眾生捨離惡法增長善法，示菩提道諸佛種性，及能安立無量眾生於阿耨多羅三藐三菩提皆不退轉。</s>
  </p>
  <p id="14">
    <s id="14:1">世尊！彼諸菩薩能開覺路，於佛法中令心歡喜，我為斯輩請問如來。</s>
  </p>
  <p id="15">
    <s id="15:1">世尊！此諸大眾皆悉已集，說微妙法今正是時。</s>
  </p>
  <p id="16">
    <s id="16:1">唯願如來開示演說如是法門，授諸菩薩，令得圓滿不思議願及一生補處所有善根。</s>
  </p>
  <p id="17">
    <s id="17:1">世尊！如是善巧陀羅尼門，如來隨時應當授與，使諸菩薩能持無量法門理趣善巧決定，及以言詞演說諸義，復有志樂當證菩提，安住無邊大神通業，成熟無量無數眾生，攝受如來善巧之智。</s>
  </p>
  <p id="18">
    <s id="18:1">惟願開示如是法門，當令眾生證菩提道。</s>
  </p>
  <p id="19">
    <s id="19:1">世尊往昔於長夜中已發弘誓，令無數眾生安住佛智及自然智。</s>
  </p>
  <p id="20">
    <s id="20:1">如是陀羅尼門應當演說，令諸菩薩成自善根，及以如來威加之力，持彼無上不思議願。</s>
  </p>
  <p id="21">
    <s id="21:1">世尊！如來、應、正等覺已證無量方便善巧，得不思議住無畏地，了諸眾生意樂差別，無量億劫蘊諸覺慧。</s>
  </p>
  <p id="22">
    <s id="22:1">世尊！此諸大眾瞻仰如來無時暫捨，於一切智智及諸法藏志求不怠、欲樂無厭，願聞如來決定之義。</s>
  </p>
  <p id="23">
    <s id="23:1">世尊安住一切智境，皆已知此諸菩薩願及發趣善巧成熟。</s>
  </p>
  <p id="24">
    <s id="24:1">世尊！是諸法門陀羅尼門圓滿句義，一切諸法決定善巧，如是法門如來應說，令諸菩薩未成熟者悉令成熟，已成熟者速得神通及一切智心解脫智見。</s>
  </p>
  <p id="25">
    <s id="25:1">世尊！若諸菩薩住不定地，是諸菩薩預聞法已，而得成就一切智境。</s>
  </p>
  <p id="26">
    <s id="26:1">世尊！我以此緣敢申巨問，惟願大慈威加守護攝諸菩薩說如是法。</s>
  </p>
  <p id="27">
    <s id="27:1">世尊！於後末世諍論起時，執著有情更相賊害，三毒增長壞亂正法，令諸菩薩於彼時中以大慈悲堪忍斯事，流布此法而無諍論。</s>
  </p>
  <p id="28">
    <s id="28:1">由順無諍則能攝受大慈大悲，及當積集諸善根力。</s>
  </p>
  <p id="29">
    <s id="29:1">世尊！我今敢緣斯義，請問如來無礙法門決定之義。</s>
  </p>
  <p id="30">
    <s id="30:1">_「世尊！云何彼諸菩薩無量法門、法光明門及一切法方便發起？</s>
  </p>
  <p id="31">
    <s id="31:1">復願如來說不滅壞寂靜法門，兼演無邊微密法藏，具足成就念力無斷，降伏魔怨及諸異論，而不為彼之所摧伏。</s>
  </p>
  <p id="32">
    <s id="32:1">惟願如來演說正法，令諸眾生積集善根，亦令積集無邊善巧，於一切智智示現出生，隨念結集無量法要，得諸辯才清淨具足相續不亂無等句義，欲令證得無量法門及陀羅尼真實方便。</s>
  </p>
  <p id="33">
    <s id="33:1">又令眾生發起意樂，為說先後兩際加行，示見去來現在諸法，於因自在、法無所住。</s>
  </p>
  <p id="34">
    <s id="34:1">願諸菩薩了知十方如來本事，以神通無畏遍諸佛剎，授彼眾生清淨法眼，亦為開示不思議法，成熟佛智方便善巧。</s>
  </p>
  <p id="35">
    <s id="35:1">我緣斯義敢有所請。</s>
  </p>
  <p id="36">
    <s id="36:1">惟願世尊說如來地廣大方便甚深之法，為一切智，攝諸善巧無量不思議法理趣，令彼菩薩願及方便善巧圓滿。</s>
  </p>
  <p id="37">
    <s id="37:1">此諸菩薩預聞法已，悉皆獲證大法光明，成就菩提殊勝善巧，及彼弘誓悉令圓滿。</s>
  </p>
  <p id="38">
    <s id="38:1">」_爾時佛告無邊莊嚴菩薩摩訶薩言：「善哉善哉！無邊莊嚴！汝今為諸菩薩住清淨願方便善巧，亦為哀愍諸眾生故，以決定慧善問如來，汝之功德無有限量。</s>
  </p>
  <p id="39">
    <s id="39:1">諦聽諦聽，如實思惟，我今為汝分別解說，令諸菩薩於佛智境出生無量種種功德。</s>
  </p>
  <p id="40">
    <s id="40:1">」_無邊莊嚴菩薩言：「唯然世尊！我等樂聞。</s>
  </p>
  <p id="41">
    <s id="41:1">」_爾時佛告無邊莊嚴：「若諸菩薩為求無邊善巧願者，應知諸佛祕密語言，受持思惟如理觀察。</s>
  </p>
  <p id="42">
    <s id="42:1">云何觀察？</s>
  </p>
  <p id="43">
    <s id="43:1">無邊莊嚴！如來之智攝諸善巧，有所宣說無不清淨，是諸菩薩應當進修此之法要。</s>
  </p>
  <p id="44">
    <s id="44:1">諸佛所說皆是平等，安住大悲普於群生，決定成熟諸有情類。</s>
  </p>
  <p id="45">
    <s id="45:1">或於下乘志希解脫，於聲聞道有於真實最勝涅槃，弘誓圓滿成一切智。</s>
  </p>
  <p id="46">
    <s id="46:1">我今安住無上解脫，遠離餘乘下劣之法，善入諸佛祕密語言，及說如來無比詞句廣大清淨攝受諸法，令諸有情隨彼根性解脫成熟。</s>
  </p>
  <p id="47">
    <s id="47:1">然於是法皆悉平等，不增不減無缺無漏，乃至無色及無等色，無邊無際自性清淨。</s>
  </p>
  <p id="48">
    <s id="48:1">諸佛世尊之所演說，自性本性如實了知，而無有法了不了者。</s>
  </p>
  <p id="49">
    <s id="49:1">何以故？</s>
  </p>
  <p id="50">
    <s id="50:1">一切諸法皆是如來假名說故。</s>
  </p>
  <p id="51">
    <s id="51:1">若彼諸法由假名者，是則不可以法施設亦無示現。</s>
  </p>
  <p id="52">
    <s id="52:1">無示現故，如來所說皆真勝義，隨法同入一切諸法，於一切法不住分別亦非不住。</s>
  </p>
  <p id="53">
    <s id="53:1">以分別法及無分別，如實平等證一切法無有差別。</s>
  </p>
  <p id="54">
    <s id="54:1">法無有生，如是生法無所有故；法無有法，生妄分別遍計度故；法無有起，不自在故；法無觀待，捨圓滿故；法無作用，無去來故；法無自性，超過一切自性法故；法本平等無有差別，無戲論故。</s>
  </p>
  <p id="55">
    <s id="55:1">隨所作法起殊勝願無不成就，而於其中無有作者，乃至無有少法所得，皆歸於空。</s>
  </p>
  <p id="56">
    <s id="56:1">是故如來說一切法如幻如夢、無有高下。</s>
  </p>
  <p id="57">
    <s id="57:1">我當以此清淨弘誓攝眾生時，實無少法而可著者。</s>
  </p>
  <p id="58">
    <s id="58:1">無邊莊嚴！此是諸菩薩等法光明門。</s>
  </p>
  <p id="59">
    <s id="59:1">由斯門故，於殊勝願而得增長，如日出現光明普照。</s>
  </p>
  <p id="60">
    <s id="60:1">如是善男子等於此法門能信解者，與諸眾生作法光明。</s>
  </p>
  <p id="61">
    <s id="61:1">_「無邊莊嚴！若諸菩薩內正思惟、外無散亂，安住能斷諸障礙者，隨念菩薩普光三昧，及能信解甚深法者，應當觀察此諸法門。</s>
  </p>
  <p id="62">
    <s id="62:1">一切諸法如來悉知，以緣起門開示宣說。</s>
  </p>
  <p id="63">
    <s id="63:1">如是緣起虛妄不實，自性本性皆悉空寂，是緣起性亦非真實。</s>
  </p>
  <p id="64">
    <s id="64:1">能令眾生雜染清淨，於十方求皆不可得，無所得故無有攝受，無攝受故於我所說尚應捨離何況非法。</s>
  </p>
  <p id="65">
    <s id="65:1">所言捨離，彼亦非有，亦無所取、無有功用，本性清淨。</s>
  </p>
  <p id="66">
    <s id="66:1">一切諸法無有分別，了知分別如實性故。</s>
  </p>
  <p id="67">
    <s id="67:1">一切諸法無有所住亦不可見，無異性故。</s>
  </p>
  <p id="68">
    <s id="68:1">是故諸法無住無依，但以名字施設而有，彼皆空寂無有自性、無住而住。</s>
  </p>
  <p id="69">
    <s id="69:1">是故諸法無有住處，處無有故、盡故、滅故及變易故，如來但以異名宣說。</s>
  </p>
  <p id="70">
    <s id="70:1">如是密意應當了知，不應執著善與不善。</s>
  </p>
  <p id="71">
    <s id="71:1">若執善法，彼不善法亦當執著。</s>
  </p>
  <p id="72">
    <s id="72:1">由執如是不善法故，生諸苦惱，佛以異名於此示說為苦聖諦。</s>
  </p>
  <p id="73">
    <s id="73:1">由不執著善不善故，彼諸愛滅，如來於此善法所斷，異名示說為集聖諦。</s>
  </p>
  <p id="74">
    <s id="74:1">第二聖諦能了知故，滅故、盡故、無憶想故，厭離觀察無所有故，無喜想受無分別故，如來於此異名言說為苦滅諦。</s>
  </p>
  <p id="75">
    <s id="75:1">了知第三滅聖諦故，是所求道如實悟入一切法地，超過一切憶想分別戲論之境，八支相應修習正見乃至正定，苦滅趣道聖諦了知，佛以異名於此宣說為第四諦。</s>
  </p>
  <p id="76">
    <s id="76:1">諸佛世尊於此施設，知苦、斷集、證滅、修道；苦、集、苦滅及滅趣道。</s>
  </p>
  <p id="77">
    <s id="77:1">此苦無有，以世俗故假名施設。</s>
  </p>
  <p id="78">
    <s id="78:1">是無明等，一切皆是無智攀緣。</s>
  </p>
  <p id="79">
    <s id="79:1">何以故？</s>
  </p>
  <p id="80">
    <s id="80:1">於彼無智亦無有少攀緣可取，無有所證、無有光明，不可了知亦不可得，而於其中當有何物？</s>
  </p>
  <p id="81">
    <s id="81:1">一切皆是虛妄壞法，無有堅實。</s>
  </p>
  <p id="82">
    <s id="82:1">於中若以實物施設，彼即於常應有執著。</s>
  </p>
  <p id="83">
    <s id="83:1">若以無分別執著，彼即於斷應有執著。</s>
  </p>
  <p id="84">
    <s id="84:1">是故於苦不應分別，以智慧故應當了知，無智自性即苦自性，由與無明共相應故，無明亦不與物相應或不相應，彼亦無有。</s>
  </p>
  <p id="85">
    <s id="85:1">由彼不相應故，是故無明非分別非不分別，不作不壞亦無作者。</s>
  </p>
  <p id="86">
    <s id="86:1">施設作者不可得故，無邊莊嚴！此是諸菩薩了知悟入無明自性順明法門。</s>
  </p>
  <p id="87">
    <s id="87:1">由是門故，能捨一切無明黑闇，現前證得隨順明法，於菩提分能善修習，於諸聖諦能善了知。</s>
  </p>
  <p id="88">
    <s id="88:1">是諸菩薩於此法門能得清淨，所謂由不生故苦得清淨，不攀緣故集得清淨，由滅盡故滅得清淨，由修習故道得清淨，信平等故道即平等。</s>
  </p>
  <p id="89">
    <s id="89:1">如是諸法異名差別，應當解了。</s>
  </p>
  <p id="90">
    <s id="90:1">了已應斷應證應修。</s>
  </p>
  <p id="91">
    <s id="91:1">於如來言若能解了，彼即遍知、彼即隨斷、彼即作證、彼即修習。</s>
  </p>
  <p id="92">
    <s id="92:1">是故聖者如是知已，於一切法不取不捨，便得安住四諦法門。</s>
  </p>
  <p id="93">
    <s id="93:1">_「無邊莊嚴！一切諸法無有分別，亦不增長亦不積集。</s>
  </p>
  <p id="94">
    <s id="94:1">聖者如實善了知故，不起分別、不行戲論，能如實見不毀不著。</s>
  </p>
  <p id="95">
    <s id="95:1">由道斷故，於諸善法不起分別亦無戲論，況不善法。</s>
  </p>
  <p id="96">
    <s id="96:1">由無分別共相應故，亦復不住法非法斷。</s>
  </p>
  <p id="97">
    <s id="97:1">若遍知斷，即無法結及非法結。</s>
  </p>
  <p id="98">
    <s id="98:1">彼能了知結法虛妄，此虛妄法空無所有，此是彼等所入諦門。</s>
  </p>
  <p id="99">
    <s id="99:1">由是門故不愛不恚，證捨圓滿能斷諸結，安住正道到於彼岸，證法自性而無入出。</s>
  </p>
  <p id="100">
    <s id="100:1">_「無邊莊嚴！汝今當觀一切諸法本性皆空、自性寂靜、無有作者，諸法非實與結相應、非不相應。</s>
  </p>
  <p id="101">
    <s id="101:1">於彼無性法中不應執著，亦復不應離性非性而起分別。</s>
  </p>
  <p id="102">
    <s id="102:1">既能了知因緣清淨，不應戲論。</s>
  </p>
  <p id="103">
    <s id="103:1">諸有一切因緣生法，彼緣性空究竟清淨，如是因緣非互相應。</s>
  </p>
  <p id="104">
    <s id="104:1">諸法展轉無有所作、無有所行、無有事業，如是思惟一切諸法互相空故，無有自性、無依無住。</s>
  </p>
  <p id="105">
    <s id="105:1">無邊莊嚴！汝於此中應當悟入，則能增長不可損壞普遍光明清淨法門。</s>
  </p>
  <p id="106">
    <s id="106:1">由攝受故當得清淨，無戲論故當作光明超過結使，無所著故當得出離。</s>
  </p>
  <p id="107">
    <s id="107:1">_「無邊莊嚴！一切諸法唯有名相開示宣說。</s>
  </p>
  <p id="108">
    <s id="108:1">何謂名相？</s>
  </p>
  <p id="109">
    <s id="109:1">相謂四大所造諸色，名謂一切非色之蘊。</s>
  </p>
  <p id="110">
    <s id="110:1">如是名相，一切皆悉虛妄不實，以顛倒故而有執著，或色是我、色是我所，相分別故有名示說。</s>
  </p>
  <p id="111">
    <s id="111:1">如是名色二俱不實，一切皆是虛妄壞法、如幻如夢。</s>
  </p>
  <p id="112">
    <s id="112:1">色體不堅如夢所見，乃至四蘊亦非真實，但以世俗文字施設。</s>
  </p>
  <p id="113">
    <s id="113:1">如是知時不見有苦，由實諦故無有攀緣，無攀緣故心無所有，無所有故何有與彼攀緣相應？</s>
  </p>
  <p id="114">
    <s id="114:1">由此而能於涅槃界得超過想及所知滅。</s>
  </p>
  <p id="115">
    <s id="115:1">_「無邊莊嚴！三界由想、作意所生，是故說言三界虛妄，想及作意亦非真實。</s>
  </p>
  <p id="116">
    <s id="116:1">彼所有想即色執著，所有作意皆與受想行識相應。</s>
  </p>
  <p id="117">
    <s id="117:1">諸法本性亦無相應非不相應，乃至非想亦非作意，想及作意本性皆空。</s>
  </p>
  <p id="118">
    <s id="118:1">所有言說亦皆虛妄，但假施設令性寂靜。</s>
  </p>
  <p id="119">
    <s id="119:1">無邊莊嚴！諸法本性以假名故，如是所說亦皆平等。</s>
  </p>
  <p id="120">
    <s id="120:1">無邊莊嚴！於此法中證於實諦，諸菩薩等應當了知，謂諸如來一切結使皆捨離故，凡所演說終不唐捐。</s>
  </p>
  <p id="121">
    <s id="121:1">汝等於此應善思惟無令執著，於一切法勿生分別，離諸戲論，了一切法無有自性，而於眾生起慈悲想，思惟悟入如是法門，為利一切開示演說。</s>
  </p>
  <p id="122">
    <s id="122:1">云何法門？</s>
  </p>
  <p id="123">
    <s id="123:1">謂了無明諸有為法、悟智見等諸無為法，應遍清淨證入一切有為無為，無戲論智，非數入數、非數住數。</s>
  </p>
  <p id="124">
    <s id="124:1">隨順如是非數法故，證入無為清淨法門，獲得遍持光明智慧，攝受諸法令不失壞，能以覺慧方便善巧，廣為眾生演說諸法。</s>
  </p>
  <p id="125">
    <s id="125:1">無邊莊嚴！此是諸菩薩等入陀羅尼門。</s>
  </p>
  <p id="126">
    <s id="126:1">由是門故，出生廣大差別覺慧，及能發起演諸法義善巧之智。</s>
  </p>
  <p id="127">
    <s id="127:1">_「無邊莊嚴！此中何者是彼陀羅尼門？</s>
  </p>
  <p id="128">
    <s id="128:1">由是菩薩於諸法中能得總持方便善巧。</s>
  </p>
  <p id="129">
    <s id="129:1">無邊莊嚴！此中菩薩住遍清淨善巧之智行於辯才，由義覺慧觀察諸法本性自性。</s>
  </p>
  <p id="130">
    <s id="130:1">然一切法自性無住，無名無相無所建立，無邊建立不可宣示，但以世俗言詞演說。</s>
  </p>
  <p id="131">
    <s id="131:1">所有諸法本性自性皆不可說，無來無去無有文字，文字清淨無有功用。</s>
  </p>
  <p id="132">
    <s id="132:1">何以故？</s>
  </p>
  <p id="133">
    <s id="133:1">諸法本性等虛空故。</s>
  </p>
  <p id="134">
    <s id="134:1">一切諸法亦復如是，無作無起無相清淨，以虛空開示演說，此則諸法無門之門。</s>
  </p>
  <p id="135">
    <s id="135:1">門清淨故，究竟無染亦不隨染。</s>
  </p>
  <p id="136">
    <s id="136:1">何以故？</s>
  </p>
  <p id="137">
    <s id="137:1">諸法究竟不生不起，所有自性亦不生起。</s>
  </p>
  <p id="138">
    <s id="138:1">是故當知，三世所說一切諸法自性無性，亦不應執諸法無性，此是諸菩薩無所執著陀羅尼門。</s>
  </p>
  <p id="139">
    <s id="139:1">為諸菩薩門清淨故，如是開示說一切法。</s>
  </p>
  <p id="140">
    <s id="140:1">有形相者，所說形相即非形相，不作不壞不愛不恚。</s>
  </p>
  <p id="141">
    <s id="141:1">是故當知，形相門者則為非門。</s>
  </p>
  <p id="142">
    <s id="142:1">門清淨故，由是能得入無形相清淨法門。</s>
  </p>
  <p id="143">
    <s id="143:1">為欲了知此形相門無所有故，不以有義如是宣說，無所作故入無形相。</s>
  </p>
  <p id="144">
    <s id="144:1">無邊莊嚴！如是所說無形相門，為陀羅尼清淨故轉。</s>
  </p>
  <p id="145">
    <s id="145:1">_「無邊莊嚴！所言門者猶如虛空。</s>
  </p>
  <p id="146">
    <s id="146:1">一切諸法依於虛空而有生滅，彼生滅者性皆平等，作是觀時無有生滅無所攝受，於一切法應如是知。</s>
  </p>
  <p id="147">
    <s id="147:1">一切諸法亦非攝受非不攝受，非等非不等，乃至無有少法而可得者。</s>
  </p>
  <p id="148">
    <s id="148:1">由是能了此形相門，為得無相門清淨故開示演說。</s>
  </p>
  <p id="149">
    <s id="149:1">無邊莊嚴！言無相者，所謂無身及身施設，無名無句亦無示現。</s>
  </p>
  <p id="150">
    <s id="150:1">於此教義應當了知，彼無形相與虛空等。</s>
  </p>
  <p id="151">
    <s id="151:1">言虛空者，亦無虛空及空示說。</s>
  </p>
  <p id="152">
    <s id="152:1">此是無明隨順明智力聚法門。</s>
  </p>
  <p id="153">
    <s id="153:1">菩薩能證陀羅尼門理趣方便，由證入故無有諍論、無有忘失，隨入無斷祕密語言陀羅尼門。</s>
  </p>
  <p id="154">
    <s id="154:1">譬如有龍名無熱惱，降澍大雨流澍無斷。</s>
  </p>
  <p id="155">
    <s id="155:1">無邊莊嚴！所言陀羅尼者，是何句義？</s>
  </p>
  <p id="156">
    <s id="156:1">」_無邊莊嚴菩薩摩訶薩白佛言世尊：「陀羅尼者，即是隨順諸法祕密方便假名，即是隨念遍持之業，即是說法語言之句。</s>
  </p>
  <p id="157">
    <s id="157:1">由智聚力，得入如是陀羅尼數。</s>
  </p>
  <p id="158">
    <s id="158:1">以善覺慧，應當受持無量無邊菩提之力。</s>
  </p>
  <p id="159">
    <s id="159:1">世尊！如我所解，此無邊智演說方便，為欲利益諸眾生故，開示流布令法不斷。</s>
  </p>
  <p id="160">
    <s id="160:1">世尊！此陀羅尼門，是大虛空、是大方廣，以是義故能廣宣說。</s>
  </p>
  <p id="161">
    <s id="161:1">由說平等能攝受故，名隨教法。</s>
  </p>
  <p id="162">
    <s id="162:1">善巧開示廣大流布，文字差別得圓滿故，通達辯才而得成就。</s>
  </p>
  <p id="163">
    <s id="163:1">由觀察義善巧說故，於義辯才而得圓滿。</s>
  </p>
  <p id="164">
    <s id="164:1">決定諸法善開示故，於法辯才而得圓滿。</s>
  </p>
  <p id="165">
    <s id="165:1">哀愍眾生以大慈悲而能攝受，由攝受故次第調伏令得清淨，無諸戲論而能演說平等捨法。</s>
  </p>
  <p id="166">
    <s id="166:1">世尊說此陀羅尼祕密方便法門品時，無量無邊善巧之義從佛口出。</s>
  </p>
  <p id="167">
    <s id="167:1">」_爾時佛告無邊莊嚴菩薩摩訶薩：「所言門者，即是如來一切智智門之增語。</s>
  </p>
  <p id="168">
    <s id="168:1">於此門中，由語言故而得演說一切諸法。</s>
  </p>
  <p id="169">
    <s id="169:1">如來安住無邊清淨、究竟清淨自然智見，以無所住無所建立，流注廣大甚深之法。</s>
  </p>
  <p id="170">
    <s id="170:1">無邊莊嚴！如來嘗說一切諸法皆是佛法，以於諸法能善了知名為佛法。</s>
  </p>
  <p id="171">
    <s id="171:1">諸法本性與佛法等，是故諸法皆是佛法。</s>
  </p>
  <p id="172">
    <s id="172:1">由能了知法非法故，說能了知一切諸法。</s>
  </p>
  <p id="173">
    <s id="173:1">能了知者，即能了知陀羅尼門。</s>
  </p>
  <p id="174">
    <s id="174:1">此陀羅尼而能遍入一切諸法，所謂語言演說談論。</s>
  </p>
  <p id="175">
    <s id="175:1">一切語言演說談論，皆由文字表示宣說，是中文字，阿字為初、荷字為後。</s>
  </p>
  <p id="176">
    <s id="176:1">猶如入胎、受胎、持胎以母為先，又如種子長養以父為先，如蘊積集以生為先，次後建立餘分差別，六處諸根次第成熟。</s>
  </p>
  <p id="177">
    <s id="177:1">如是字母為先，一切文字差別和合。</s>
  </p>
  <p id="178">
    <s id="178:1">如是字母為先，光發長養。</s>
  </p>
  <p id="179">
    <s id="179:1">所謂阿字為先、荷字為後，諸餘文字在其中間，隨彼相應和合而轉，此即能入演說語言陀羅尼門。</s>
  </p>
  <p id="180">
    <s id="180:1">又當了知一切諸行皆悉壞滅，如彼文字書學成已尋當除滅。</s>
  </p>
  <p id="181">
    <s id="181:1">如是一切有支建立皆當壞滅，如彼諸行和合故生，彼不和合應知壞滅。</s>
  </p>
  <p id="182">
    <s id="182:1">如是二種相應和合，建立一切諸有愛結；亦由如是二種和合，建立一切有為諸法。</s>
  </p>
  <p id="183">
    <s id="183:1">如是觀察，漸次能淨無作法門，由此能入演說生滅陀羅尼門，令諸菩薩方便善巧速得圓滿。</s>
  </p>
  <p id="184">
    <s id="184:1">猶如字母阿字為初、荷字為後，如是作已，應以語言演說談論，善入一切祕密言詞。</s>
  </p>
  <p id="185">
    <s id="185:1">又應了知無障礙法開示宣說，無邊莊嚴！猶如字母阿字為初，乃至諸餘一切文字分別作已，作意相續入於書寫；荷字之後更無文字而可建立。</s>
  </p>
  <p id="186">
    <s id="186:1">由是二種作意，能生一切有為之行，彼二分別無有真實。</s>
  </p>
  <p id="187">
    <s id="187:1">以於真實無少文字，本性自性亦無分別及不分別，而於其中亦復無有少分所作。</s>
  </p>
  <p id="188">
    <s id="188:1">_「無邊莊嚴！一切諸法以智所知，是智皆從文字建立而得生起。</s>
  </p>
  <p id="189">
    <s id="189:1">由是文字不成就故，彼智亦復無有形相可得。</s>
  </p>
  <p id="190">
    <s id="190:1">何以故？</s>
  </p>
  <p id="191">
    <s id="191:1">以於真實無有形相。</s>
  </p>
  <p id="192">
    <s id="192:1">由入如是無形相故，捨離一切所作事業。</s>
  </p>
  <p id="193">
    <s id="193:1">無所作故，捨離一切有為之事。</s>
  </p>
  <p id="194">
    <s id="194:1">無邊莊嚴！此是陀羅尼清淨善巧遍持法門。</s>
  </p>
  <p id="195">
    <s id="195:1">若諸菩薩於此學時，能起一切無癡事業，為諸眾生宣說正法，令不缺減、不住諸想覆蓋著心，及能遠離想及作意。</s>
  </p>
  <p id="196">
    <s id="196:1">以能趣入諸法覺慧，證無邊智理趣善巧。</s>
  </p>
  <p id="197">
    <s id="197:1">_「無邊莊嚴！若諸菩薩遍取名已，了一切法唯有種種積集言說所起之名而無真實。</s>
  </p>
  <p id="198">
    <s id="198:1">如是知者，應當隨入陀羅尼門理趣善巧。</s>
  </p>
  <p id="199">
    <s id="199:1">云何應入陀羅尼門理趣善巧？</s>
  </p>
  <p id="200">
    <s id="200:1">知所有名而無住處，不住諸法內外中邊，於一切處都不可得，但依積集種種言說而假施設，於施設名如實隨覺是如實句，以此實句應當了知一切諸法無名無說。</s>
  </p>
  <p id="201">
    <s id="201:1">此是諸佛力無畏地。</s>
  </p>
  <p id="202">
    <s id="202:1">於所有法，應以此門開示演說。</s>
  </p>
  <p id="203">
    <s id="203:1">如來所說一切諸法非一性、非異性，諸法無有一異性故。</s>
  </p>
  <p id="204">
    <s id="204:1">此一切法非生非有，如是宣示諸法亦空。</s>
  </p>
  <p id="205">
    <s id="205:1">法若空者彼即無相，若無相者即無願求。</s>
  </p>
  <p id="206">
    <s id="206:1">若法是空無相無願，則不可知、不可遍知，不應說彼若有若無。</s>
  </p>
  <p id="207">
    <s id="207:1">言有無者但是言說，不應於中而生執著。</s>
  </p>
  <p id="208">
    <s id="208:1">何以故？</s>
  </p>
  <p id="209">
    <s id="209:1">如來常說，若不執著一切法者是真勝義；若有著者，由是著故於彼彼法隨生執著。</s>
  </p>
  <p id="210">
    <s id="210:1">如是執著一切皆空，是敗壞法，但唯虛妄戲論分別。</s>
  </p>
  <p id="211">
    <s id="211:1">無邊莊嚴！汝應當觀演說諸法，而於彼法實無示說。</s>
  </p>
  <p id="212">
    <s id="212:1">豈於此中有能說者而為他說？</s>
  </p>
  <p id="213">
    <s id="213:1">無邊莊嚴！此清淨法，從諸如來之所演出，能了知者甚為希有。</s>
  </p>
  <p id="214">
    <s id="214:1">_「無邊莊嚴！汝等今於我前聞如是法，能善了知住清淨信，能生勝解雖復眾多，而於後世希有眾生於此法中能遍了知，唯除今時親於我所發弘誓言：『願於來世利益安樂諸眾生故，而當受持如來法教。</s>
  </p>
  <p id="215">
    <s id="215:1">』若曾往昔於如來所，承事供養深生信解，愛樂希求於甚深法理趣善巧願聽聞者，此諸菩薩當能獲得陀羅尼法。</s>
  </p>
  <p id="216">
    <s id="216:1">無邊莊嚴！由於往昔供養如來，復得值遇無量諸佛承事供養，於甚深法因緣理趣深信解者、善求於法多勝解者、趣行深廣求大乘者；聲聞乘人厭離三界，於甚深法勤修行者，此諸人等未曾聽聞此甚深法。</s>
  </p>
  <p id="217">
    <s id="217:1">無邊莊嚴！如來為欲利益安樂此諸有情，令證甚深廣大無量難見難解種智覺故，而復宣說甚深之法。</s>
  </p>
  <p id="218">
    <s id="218:1">此非愚夫無聞執著不求法者之所行地；有如理修行善根具足，於微少過生大怖畏，於諸怖畏而求解脫，是此等類之所依處。</s>
  </p>
  <p id="219">
    <s id="219:1">_「無邊莊嚴！如來今為汝等天人世間常演說法不生勞倦，由佛往昔行菩薩道時，於無量億劫精勤修學此甚深法，既修學已方便迴向：『云何為諸有情當轉無上微妙法輪，及為有情而得示現無上大智，令一切智智種性不斷？</s>
  </p>
  <p id="220">
    <s id="220:1">』無邊莊嚴！此由如來往昔願力，為令一切種性不斷，及威加此陀羅尼句，開示演說此甚深法廣令流布，使諸有情於佛法中當能悟入，令一切智種性不斷，光闡弘宣此諸法教。</s>
  </p>
  <p id="221">
    <s id="221:1">無邊莊嚴！汝等今欲隨學如來，有諸眾生希求法者，開示演說勿生勞倦。</s>
  </p>
  <p id="222">
    <s id="222:1">_「無邊莊嚴！諸菩薩等如所聞法，於大眾中當廣開演所有法行，由是當得近於佛智，能速證獲陀羅尼門。</s>
  </p>
  <p id="223">
    <s id="223:1">由證陀羅尼故，以少功力而能受持光明照耀清淨法門。</s>
  </p>
  <p id="224">
    <s id="224:1">無邊莊嚴！一切諸法本性清淨，若法本性非彼相應非不相應，非和合住非不和合，於諸法中而無有法，若無有者則無有處而可示說，唯除因盡，因盡故即離，離故即滅。</s>
  </p>
  <p id="225">
    <s id="225:1">我為有情了知故，說一切諸法本性自性。</s>
  </p>
  <p id="226">
    <s id="226:1">於彼無因即無因盡，無因盡故無離無滅。</s>
  </p>
</text>
